<!DOCTYPE html>
<html lang="te">
<head>
    <title>Page</title>
    <link rel="stylesheet" type="text/css" href="../mystyle.css">
</head>
<body>
<script src="../myscript.js">
</script>
<div id="wrapper">
    <h1 class="header" id="header">గజేంద్రమోక్షం:</h1>
    <div class="underline"></div>
    <div class="content" id="content">
    <button onclick="toggleNightMode()" class="toggle"></button>
        <p>

<b></b><br><br>
క: శ్రీ మన్నామ! పయోద <br>

శ్యామ! ధరాభృల్లలామ! జగదభిరామా <br>

రామా జనకామ! మహో <br>

ద్దామ! గుణస్తోమధామ! దశరధ రామా!<br>

క: ఏ కథల యందుఁ బుణ్య <br>

శ్లోకుఁడు హరి సెప్పఁబడును సూరిజనముచే <br>

నా కథలు పుణ్యకథలని <br>

యాకర్ణింపుదురు పెద్ద లతి హర్షమునన్.<br>
<br>


శా: అన్యాలోకన భీకరంబులు జితాశానేకపానీకముల్ 
<br>
వన్యేభంబులు గొన్ని మత్తతనులై ప్రజ్యా విహారాగతో 
<br>
దన్యత్వంబున భూరి భూధరదరీ ద్వారంబులందుండి సౌ 
<br>
జన్యక్రీడల నీరుగాలి వడి కాసారావగాహార్థమై.
<br><br>

క: తలఁగవు కొండలకైనను 
<br>
మలఁగవు సింగములకైన మార్కొను కడిమిం 
<br>
గలఁగవు పిడుగుల కైనను 
<br>
నిల బల సంపన్నవృత్తి నేనుగు గున్నల్.
<br><br>


మ: అటఁ గాంచెం గరిణీవిభుండు నవఫుల్లాంభోజకల్హారమున్ 
<br>
నటదిందిం రదివారముం గమఠమీనగ్రాహ దుర్వారమున్ 
<br>
వట హింతాల రసాల సాల సుమనో వల్లీ కుటీతీరమున్ 
<br>
జటులోద్ధూత మరాళ చక్రబక సంచారంబుఁ గాసారమున్
<br><br>

క:తోయజగంధంబు దోఁగిన చల్లని 
<br>
      మెల్లని గాడ్పుల మేను లలరఁ 
<br>
గమల నాళాహార విమలవాక్కల హంస 
<br>
      రవములు సెవుల పండువులు సేయు 
<br>
ఫుల్లదిందీవరాంభోరుహా మోదంబు 
<br>
      ఘ్రాణరంధ్రంబుల గారవింప 
<br>
నిర్మల కల్లోల నిర్గతాసారంబు 
<br>
      వదన గహ్వరముల వాడు దేర్పఁ 
<br>
తే. ద్రిజగ దభినవ సౌభాగ్య దీప్తమైన 
<br>
విభవ మీక్షణములకును విందు సేయ 
<br>
నరిగి పంచేంద్రియ వ్యవహారములను 
<br>
మఱచి మత్తేభయూథంబు మడుఁగు జొచ్చె.
<br><br>


క: తొండంబుల బూరించుచు 
<br>
గండంబులఁ జల్లుకొనుచు గళగళ రవముల్ 
<br>
మెండుకొన వలుఁదకడుపులు 
<br>
నిండఁ న్వేదండకోటి నీరుం ద్రావెన్
<br><br>

మ: ఇభలోకేంద్రుఁడు హస్తరంధ్రముల నీరెక్కించి పూరించి చం 
<br>
డభమార్గంబున కెత్తి నిక్కి వడి నుడ్డాడించి పైఁ జిమ్మునా 
<br>
రభటి న్నీరములోన బెల్లెగసి న క్రగ్రాహ పాఠీనముల్ 
<br>
నభమం దాడెడు మీనకర్కటములం బట్టెన్ సురల్ మ్రాన్పడన్.
<br><br>


సీ: భుగభుగాయిత భూరి బుద్దుదచ్ఛటలతోఁ<br>
గదలుచు దివికి భంగంబు లెగయ;
<br><br>

భువన భయంకర ఫూత్కార రవమున<br>
ఘోరనక్రగ్రాహ కోటి బెగడ;<br>
<br>

వాలవిక్షేపఁ దుర్వార జంఝానిల<br>
వశమున ఘుమఘుమా వర్త మడరఁ
<br><br>

గల్లోలజాల సంఘట్టనంబులఁ దటీ<br>
తరులమూలంబులై ధరణిఁ గూల<br><br>


తే. సరసిలోనుండి పొడగని సంభ్రమించి <br>

యుదరి కుప్పించి లంఘించి హుంకరించి <br>

భానుఁ గబళించి పట్టు స్వర్భానుపగిది <br>

నొక్క మకరేంద్రుఁ డిభరాజు నొడిసిపట్టె.
<br><br>

క: వడిఁ దప్పించి కరీంద్రుఁడు 
<br>
నిడుదకరం బెత్తి వ్రేయ నీరాటంబుం 
<br>
బొడ వడఁగినట్లు జలములఁ 
<br>
బడి కడువడిఁ బట్టెఁ పూర్వపదయుగళంబున్.      10
<br><br>


క: జవమును జలమును బలమును 
<br>
వివిధములుగఁ బోరుకరటి వీరతకు భువిన్ 
<br>
దివి మకరమీన కర్కట 
<br>
నివహము లొక్కటన మిత్ర నిలయముఁ బొందెన్.
<br><br>

శా: ఆటోపంబునఁ జిమ్ము ఱొమ్మగల వజ్రాభీల దంతంబులం 
<br>
దాటించున్ మెడఁజుట్టిపట్టిహరి దోర్దండాభ శుండాహతిన్ 
<br>
నీటన్ మాటిమాటికిం దిగువఁగా నీరాటమున్ నీటి పో 
<br>
రాటం దోటమిపాటుఁ జూపుట కరణ్యాటంబు వాచాటమై.
<br><br>


ఆ: మకరితోడఁ బోరు మాతంగ విభుని నొ 
<br>
క్కరుని డించి పోవఁ గాళ్లు రాక 
<br>
కోరి చూచుచుండెఁ గుంజరీయూథంబు 
<br>
మగలు తగులు గారె మగువలకును.
<br><br>

క: జీవనంబు దనకు జీవంబై యుంట 
<br>
నలవుఁ జలము నంత కంత కెక్కి 
<br>
మకర మొప్పె డస్సె మత్తేభమల్లంబు 
<br>
బహుళపక్ష శీత భాను పగిది.
<br><br>


మ: ఉఱుకుం గుంభయుగంబుపై హరిక్రియన్ హుమ్మంచుఁ; బాదంబులన్, 
<br>
నెఱయం గంఠము వెన్నుదన్ను నెగయున్ వాలము హేలాగతిన్, 
<br>
జఱుచున్ న్నుగ్గుగ దాఁకు; ముంచు మునుఁ గున్ శల్యంబులుం దంతముల్ 
<br>
విఱుగన్ వ్రేయుచుఁ బొంచి పొంచి కదియున్ వేదండయూథోత్తమున్.
<br><br>

మ: పొడగానం బడకుండ డాఁగు వెలికిం బోవంగఁ దా నడ్డ మై, 
<br>
పొడచూపుం జరణంబులం బెనఁగొనుం బోరాక రా రాక బె, 
<br>
గ్గడిలం గూలఁగఁ దాచు లేఁచుతఱి నుద్ఘాటించు లంఘించు బ, 
<br>
ల్విడిఁ జీరుం దలఁగున్ మలంగు నొడియ వేధించుఁ గ్రోధించుచున్.
<br><br>


శా: పాదద్వంద్వము నేలమోపి పవనుం బంధించి పంచేంద్రియో 
<br>
న్మాదంబుం బరిమార్చి బుద్ధిలతకున్ మాఱాకు హత్తించి ని 
<br>
ష్ఖేద బ్రహ్మపదావలంబనగతిన్ గ్రీడించు యోగీంద్రు మ 
<br>
ర్యాదన్‌నక్రమువిక్రమించెఁ గరిపాదాక్రాంతనిర్వక్రమై.
<br><br>

క: వనగజంబుఁ నెగుచు వనచారిఁ బొడగని 
<br>
వనగజంబ కాన వజ్రిగజము 
<br>
వెల్ల నై సురేంద్రు వేసి సుధాందులఁ 
<br>
బట్టఁ బట్టనీక బయలు ప్రాఁకె.
<br><br>


మ: పృథుశక్తిన్ గజమాజలగ్రహముతోఁ బెక్కేండ్లుపోరాడి సం 
<br>
శిథిలంబై తనలావు వైరిబలముం జింతించి మిథ్యామనో 
<br>
రథ మింకేటికి? దీని గెల్వ సరి పో రం జాలరా దంచు న 
<br>
వ్యథమైయిట్లనుఁ బూర్వపుణ్యఫల దివ్యజ్ఞాన సంపత్తితోన్.
<br><br>

శా: ఏరూపంబున దీని గెల్తు? నిటు మీఁ దేవేల్పుఁ జింతింతు? నె 
<br>
వ్వారిం జీరుదు? నెవ్వరడ్డ? మిఁక ని వ్వారి ప్రచారోత్తము? 
<br>
వ్వారింపం దగువార లెవ్వ? రఖిల వ్యాపార పారాయణుల్ 
<br>
లేరే! మ్రొక్కెద దిక్కుమాలిన మొఱా లింపం బ్రపుణ్యాత్మకుల్.     20
<br><br>


శా: నానానేకపయూథముల్ వనములోనం బెద్దకాలంబు స 
<br>
న్మానింపన్ దశలక్షకోటి కరిణీనాథుండనై యుండి మ 
<br>
ద్దానాంభఁ పరిపుష్ట చందనలతాం తచ్ఛాయలం దుండ లే 
<br>
కీనీరాశ కిటేల వచ్చితి, భయం బెట్లోకదే యీశ్వరా.
<br><br>

ఉ: ఎవ్వనిచే జనించు జగ; మెవ్వనిలోపల నుండు లీనమై; 
<br>
యెవ్వని యందుడిందుఁ; బర మేశ్వరుఁ డెవ్వడు; మూల కారణం 
<br>
బెవ్వఁడ నాదిమధ్యలయుఁ డెవ్వఁడు; సర్వముఁ దానయైనవాఁ 
<br>
డెవ్వఁడు వాని నాత్మభవు నీశ్వరు నే శరణంబు వేఁడెదన్.
<br><br>


క: ఒకపరి జగములు వెలి నిడి 
<br>
యొకపరి లోపలికిఁ గొనుచు నుభయముఁ దానై 
<br>
సకలార్ధ సాక్షి యగు న 
<br>
య్యకలంకుని నాత్మమూలు నర్థిఁ దలంతున్.
<br>

క: లోకంబులు లోకేశులు 
<br>
లోకస్థులుఁ దెగినఁ తుది నలోకం బగు పెం 
<br>
జీఁకటి కవ్వల నెవ్వం 
<br>
డే కాకృతి వెలుఁగు నతని నే సేవింతున్.
<br><br>


క: నర్తకుని భంగి బెక్కగు 
<br>
మూర్తులతో నెవ్వఁడాడు? మునులు దివిజులుం 
<br>
గీర్తింప నేర రెవ్వని 
<br>
వర్తన మొరు లెఱుఁగ రట్టి వాని నుతింతున్.
<br><br>

క: కలఁ డందురు దీనుల యెడఁ 
<br>
గలఁ డందురు పరమయోగి గణములపాలం 
<br>
గలఁ డందు రన్ని దిశలను 
<br>
గలఁడు కలం డనెడువాఁడు గలఁడో లేఁడో.
<br><br>


సీ: కలుగఁడే నాపాలి కలిమి సందేహింపఁ
<br>
గలిమిలేములు లేక కలుగువాఁడు;
<br>
<br>
నా కడ్డపడ రాఁడె నలి నసాధువులచేఁ
<br>
బడిన సాధుల కడ్డ పడెడువాఁడు
<br><br>

చూడఁడే నా పాటుఁ జూపులఁజూడక
<br>
చూచువారలఁ గృపఁ జూచువాఁడు;
<br><br>

లీలతో నా మొఱాలింపఁడే మొఱఁగుల
<br>
మొఱ లెఱుంగుచుఁ దన్ను మొఱుఁగువాఁడు;
<br><br>


తే. అఖిలరూపులుఁ దనరూప మైనవాఁడు 
<br>
నాదిమధ్యాంతములు లేక యడరువాఁడు 
<br>
భక్తజనముల దీనుల పాలివాఁడు 
<br>
వినఁడె చూడఁడె తలఁపఁడె వేఁగరాఁడె.
<br><br>

శా: లావొక్కింతయులేదు; ధైర్యము విలో; లంబయ్యె బ్రాణంబులున్; 
<br>
ఠావుల్దప్పెను; మూర్ఛవచ్చెఁ; దనువున్ డస్సెన్; శ్రమంబయ్యెడిన్; 
<br>
నీవే తప్ప నితఃపరంబెఱుగ మన్నింపందగున్ దీనునిన్ 
<br>
రావే ఈశ్వర; కావవే వరద; సంరక్షింపు భద్రాత్మకా!
<br><br>


క: విను దఁట జీవుల మాటలు 
<br>
చను దఁట చనరానిచోట్ల శరణార్థుల కో 
<br>
యను దఁట పిలిచిన సర్వముఁ 
<br>
గను దఁట సందేహ మయ్యెఁ గరుణావార్థీ.
<br><br>

ఉ: ఓ కమలాప్త! యోవరద! యో ప్రతిపక్షవిపక్షదూర! కు 
<br>
య్యో! కవియోగివంద్య! సుగుణోత్తమ! యో శరణాగతామరా 
<br>
నోకహ! యో మునీశ్వర మనోహర! యో విమలప్రభావ! రా 
<br>
వే కరుణింపవే తలఁపవే శరణార్థిని నన్నుఁ గావవే!     30
<br><br>


మ: అలవైకుంఠ పురంబులో నగరిలో నామూల సౌధంబు దా, 
<br>
పల మందారవనాంతరామృతసరః ప్రాంతేందు కాంతోపలో 
<br>
త్పల పర్యంకరమావినోదియగు నా పన్న ప్రసన్నుండు వి 
<br>
హ్వల నాగేంద్రము 'పాహి పాహి' యనఁ గుయ్యాలించి సంరంభియై.
<br><br>

మ: సిరికిం జెప్పఁడు; శంఖచక్రయుగముం జేదోయి సంధింపఁడే 
<br>
పరివారంబును జీరఁ డభ్రగపతిం బన్నింపఁ డాకర్ణి కాం 
<br>
తర ధమ్మిల్లముఁ జక్కనొత్తఁడు వివాదప్రోత్థిత శ్రీకుచో 
<br>
పరిచేలాంచలమైన వీడఁడు గజ ప్రాణవనోత్సాహియై.
<br><br>


తన వెంటన్ సిరి, లచ్చివెంట నవరోధవ్రాతమున్, దాని వె 
<br>
న్కను బక్షిమంద్రుఁడు, వాని పొంతను ధనుఃకౌమోదకీ శంఖ చ 
<br>
క్రనికాయంబును, నారదుండు, ధ్వజినీ కాంతుండు రా వచ్చి రొ 
<br>
య్యన వైకుంఠపురంబునం గలుగువా రాబాలగోపాలమున్.
<br><br>

క: అడిగెద నని కడు వడిఁజను 
<br>
నడిగినఁ దను మగుడ నుడుగఁడని నడ యుడుగున్ 
<br>
వెడవెడచిడిముడి తడఁబడ 
<br>
నడు గిడు; నడు గిడదు జడిమ, నడు గిడనెడలన్
<br><br>


క: చనుదెంచెన్ ఘనుఁడల్లవాఁడె; హరిపజ్జంగంటిరేలక్ష్మీ? శం 
<br>
ఖనినాదం బదె; చక్రమల్లదె; భుజంగధ్వంసియున్వాఁడె క్ర 
<br>
న్నన నేతెంచె నటంచువేల్పులు నమో నారాయణాయేతి ని 
<br>
స్స్వనులై మ్రొక్కిరి మింట హస్తి దురవ స్థావక్రి కిం జక్రికిన్.
<br><br>

క: కరుణాసింధుఁడు శౌరివారిచరమున్ ఖండింపఁగా బంపె స 
<br>
త్వరితాకంపితభూమి చక్రము మహోద్యద్విస్ఫులింగచ్ఛటా 
<br>
పరిభూతాంబర శుక్రముంబహువిధ బ్రహ్మాండభాండచ్ఛటాం 
<br>
తరనిర్వక్రము బాలితాఖిలసుధాంధశ్చక్రము జక్రమున్.
<br><br>


క: అంభోజాకరమధ్య నూతన నలిన్యాలింగన క్రీడనా 
<br>
రంభుం డైన వెలుంగు ఱేని చెలువారన్ వచ్చినీటన్ గుభుల్ 
<br>
గుంభధ్వానముతోఁ గొలంకును గలంకం బొందఁగాఁజొచ్ఛి దు 
<br>
ష్టాంభోవర్తి వసించు చక్కటికి డాయంబోయి హృద్వేగమై.
<br><br>

క: భీమంబై తలఁద్రుంచి ప్రాణములఁ బా పెంజక్ర మాశుక్రియన్ 
<br>
హేమాక్ష్మాధర దేహమున్ జకిత వన్యేభేంద్ర సందోహమున్ 
<br>
గామక్రోధనగేహమున్ గరటి రక్తస్రావగా హంబు ని 
<br>
స్సీమోత్సాహము వీత దాహము జయశ్రీ మోహమున్ గ్రాహమున్
<br><br>


క: మకర మొకటి రవిఁ జొచ్చెను 
<br>
మకరము మఱియొకటి ధనదు మాటున దాఁగెన్; 
<br>
మకరాలయమునఁ దిరిగెడు 
<br>
మకరంబులు కూర్మరాజు మఱువున కరిగెన్.
<br><br>

క: తమముం బాసిన రోహిణీ విభుక్రియన్ దర్పించి సంసారదుః 
<br>
ఖము వీడొన్న విరక్త చిత్తుని గతిన్ గ్రాహంబు పట్టూడ్చి పా 
<br>
దము లల్లార్చి కరేణుకావిభుఁడు సౌందర్యంబుతో నొప్పె సం 
<br>
భ్రమదాశాకరిణీ కరోర్జిత సుధాం భస్య్నాన విశ్రాంతుఁడై.     40
<br>
</p>
</div>
</div>
<div id="bg"></div>
</body>
</html>