<html lang="te">
<head>
    <title>Page</title>
    <link rel="stylesheet" type="text/css" href="../mystyle.css">
</head>
<body>
<script src="../myscript.js">
</script>
<div id="wrapper">
    <h1 class="header" id="header">ఆంజనేయ దండకం:</h1>
    <div class="underline"></div>
    <div class="content" id="content">
    <button onclick="toggleNightMode()" class="toggle"></button>
        <p>

శ్రీ ఆంజనేయం ప్రసన్నాంజనేయం<br>
ప్రభాదివ్యకాయం ప్రకీర్తి ప్రదాయం<br>
భజే వాయుపుత్రం భజే వాలగాత్రం భజేహం పవిత్రం<br>
భజే సూర్యమిత్రం భజే రుద్రరూపం<br>
భజే బ్రహ్మతేజం బటంచున్ ప్రభాతంబు<br>
సాయంత్రమున్ నీనామసంకీర్తనల్ జేసి<br>
నీ రూపు వర్ణించి నీమీద నే దండకం బొక్కటిన్ జేయ<br>
నీ మూర్తిగావించి నీసుందరం బెంచి నీ దాసదాసుండవై<br>
రామభక్తుండనై నిన్ను నేగొల్చెదన్<br>
నీ కటాక్షంబునన్ జూచితే వేడుకల్ చేసితే<br>
నా మొరాలించితే నన్ను రక్షించితే<br>
అంజనాదేవి గర్భాన్వయా దేవ<br>
నిన్నెంచ నేనెంతవాడన్<br>
దయాశాలివై జూచియున్ దాతవై బ్రోచియున్<br>
దగ్గరన్ నిల్చియున్ దొల్లి సుగ్రీవుకున్-మంత్రివై<br>
స్వామి కార్యార్థమై యేగి<br>
శ్రీరామ సౌమిత్రులం జూచి వారిన్విచారించి<br>
సర్వేశు బూజించి యబ్భానుజుం బంటు గావించి<br>
వాలినిన్ జంపించి కాకుత్థ్స తిలకున్ కృపాదృష్టి వీక్షించి<br>
కిష్కింధకేతెంచి శ్రీరామ కార్యార్థమై లంక కేతెంచియున్<br>
లంకిణిన్ జంపియున్ లంకనున్ గాల్చియున్<br>
యభ్భూమిజం జూచి యానందముప్పొంగి యాయుంగరంబిచ్చి<br>
యారత్నమున్ దెచ్చి శ్రీరామునకున్నిచ్చి సంతోషమున్‌జేసి<br>
సుగ్రీవునిన్ యంగదున్ జాంబవంతు న్నలున్నీలులన్ గూడి<br>
యాసేతువున్ దాటి వానరుల్‍మూకలై పెన్మూకలై<br>
యాదైత్యులన్ ద్రుంచగా రావణుండంత కాలాగ్ని రుద్రుండుగా వచ్చి<br>
బ్రహ్మాండమైనట్టి యా శక్తినిన్‍వైచి యాలక్షణున్ మూర్ఛనొందింపగానప్పుడే నీవు<br>
సంజీవినిన్‍దెచ్చి సౌమిత్రికిన్నిచ్చి ప్రాణంబు రక్షింపగా<br>
కుంభకర్ణాదుల న్వీరులం బోర శ్రీరామ బాణాగ్ని<br>
వారందరిన్ రావణున్ జంపగా నంత లోకంబు లానందమై యుండ<br>
నవ్వేళను న్విభీషుణున్ వేడుకన్ దోడుకన్ వచ్చి పట్టాభిషేకంబు చేయించి,<br>
సీతామహాదేవినిన్ దెచ్చి శ్రీరాముకున్నిచ్చి,<br>
యంతన్నయోధ్యాపురిన్‍జొచ్చి పట్టాభిషేకంబు సంరంభమైయున్న<br>
నీకన్న నాకెవ్వరున్ గూర్మి లేరంచు మన్నించి శ్రీరామభక్త ప్రశస్తంబుగా<br>
నిన్ను సేవించి నీ కీర్తనల్ చేసినన్ పాపముల్‍ల్బాయునే భయములున్<br>
దీరునే భాగ్యముల్ గల్గునే సామ్రాజ్యముల్ గల్గు సంపత్తులున్ కల్గునో<br>
వానరాకార యోభక్త మందార యోపుణ్య సంచార యోధీర యోవీర<br>
నీవే సమస్తంబుగా నొప్పి యాతారక బ్రహ్మ మంత్రంబు పఠియించుచున్ స్థిరమ్ముగన్<br>
వజ్రదేహంబునున్ దాల్చి శ్రీరామ శ్రీరామయంచున్ మనఃపూతమైన ఎప్పుడున్ తప్పకన్<br>
తలతునా జిహ్వయందుండి నీ దీర్ఘదేహమ్ము త్రైలోక్య సంచారివై రామ<br>
నామాంకితధ్యానివై బ్రహ్మతేజంబునన్ రౌద్రనీజ్వాల<br>
కల్లోల హావీర హనుమంత ఓంకార శబ్దంబులన్ భూత ప్రేతంబులన్ బెన్<br>
పిశాచంబులన్ శాకినీ ఢాకినీత్యాదులన్ గాలిదయ్యంబులన్<br>
నీదు వాలంబునన్ జుట్టి నేలంబడం గొట్టి నీముష్టి ఘాతంబులన్<br>
బాహుదండంబులన్ రోమఖండంబులన్ ద్రుంచి కాలాగ్ని<br>
రుద్రుండవై నీవు బ్రహ్మప్రభాభాసితంబైన నీదివ్య తేజంబునున్ జూచి<br>
రారోరి నాముద్దు నరసింహ యన్‍చున్ దయాదృష్టి<br>
వీక్షించి నన్నేలు నాస్వామియో యాంజనేయా<br>
నమస్తే సదా బ్రహ్మచారీ<br>
నమస్తే నమోవాయుపుత్రా నమస్తే నమః
<br>
</p>
    </div>
</div>
<div id="bg"></div>
</body>
</html>