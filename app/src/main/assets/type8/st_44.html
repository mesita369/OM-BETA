<!DOCTYPE html>
<html lang="te">
<head>
    <title>Page</title>
    <link rel="stylesheet" type="text/css" href="../mystyle.css">
</head>
<body>
<script src="../myscript.js">
</script>
<div id="wrapper">
    <h1 class="header" id="header">మణికర్ణికాష్టకం:</h1>
    <div class="underline"></div>
    <div class="content" id="content">
    <button onclick="toggleNightMode()" class="toggle"></button>
        <p>

త్వత్తీరే మణికర్ణికే హరిహరౌ సాయుజ్యముక్తిప్రదౌ<br>
వాదంతౌ కురుతః పరస్పరముభౌ జంతోః ప్రయాణోత్సవే |<br>
మద్రూపో మనుజోఽయమస్తు హరిణా ప్రోక్తః శివస్తత్క్షణా-<br>
త్తన్మధ్యాద్భృగులాంఛనో గరుడగః పీతాంబరో నిర్గతః || ౧ ||<br><br>

ఇంద్రాద్యాస్త్రిదశాః పతంతి నియతం భోగక్షయే యే పున-<br>
ర్జాయంతే మనుజాస్తతోపి పశవః కీటాః పతంగాదయః |<br>
యే మాతర్మణికర్ణికే తవ జలే మజ్జంతి నిష్కల్మషాః<br>
సాయుజ్యేఽపి కిరీటకౌస్తుభధరా నారాయణాః స్యుర్నరాః || ౨ ||<br><br>

కాశీ ధన్యతమా విముక్తనగరీ సాలంకృతా గంగయా<br>
తత్రేయం మణికర్ణికా సుఖకరీ ముక్తిర్హి తత్కింకరీ |<br>
స్వర్లోకస్తులితః సహైవ విబుధైః కాశ్యా సమం బ్రహ్మణా<br>
కాశీ క్షోణితలే స్థితా గురుతరా స్వర్గో లఘుత్వం గతః || ౩ ||<br><br>

గంగాతీరమనుత్తమం హి సకలం తత్రాపి కాశ్యుత్తమా<br>
తస్యాం సా మణికర్ణికోత్తమతమా యేత్రేశ్వరో ముక్తిదః |<br>
దేవానామపి దుర్లభం స్థలమిదం పాపౌఘనాశక్షమం<br>
పూర్వోపార్జితపుణ్యపుంజగమకం పుణ్యైర్జనైః ప్రాప్యతే || ౪ ||<br><br>

దుఃఖాంభోధిగతో హి జంతునివహస్తేషాం కథం నిష్కృతిః<br>
జ్ఞాత్వా తద్ధి విరించినా విరచితా వారాణసీ శర్మదా |<br>
లోకాఃస్వర్గసుఖాస్తతోఽపి లఘవో భోగాంతపాతప్రదాః<br>
కాశీ ముక్తిపురీ సదా శివకరీ ధర్మార్థమోక్షప్రదా || ౫ ||<br><br>

ఏకో వేణుధరో ధరాధరధరః శ్రీవత్సభూషాధరః<br>
యోఽప్యేకః కిల శంకరో విషధరో గంగాధరో మాధవః |<br>
యే మాతర్మణికర్ణికే తవ జలే మజ్జంతి తే మానవాః<br>
రుద్రా వా హరయో భవంతి బహవస్తేషాం బహుత్వం కథమ్ || ౬ ||<br><br>

త్వత్తీరే మరణం తు మంగళకరం దేవైరపి శ్లాఘ్యతే<br>
శక్రస్తం మనుజం సహస్రనయనైర్ద్రష్టుం సదా తత్పరః |<br>
ఆయాంతం సవితా సహస్రకిరణైః ప్రత్యుద్గతోఽభూత్సదా<br>
పుణ్యోఽసౌ వృషగోఽథవా గరుడగః కిం మందిరం యాస్యతి || ౭ ||<br><br>

మధ్యాహ్నే మణికర్ణికాస్నపనజం పుణ్యం న వక్తుం క్షమః<br>
స్వీయైరబ్ధశతైశ్చతుర్ముఖధరో వేదార్థదీక్షాగురుః |<br>
యోగాభ్యాసబలేన చంద్రశిఖరస్తత్పుణ్యపారంగత-<br>
స్త్వత్తీరే ప్రకరోతి సుప్తపురుషం నారాయణం వా శివమ్ || ౮ ||<br><br>

కృచ్ఛ్రై కోటిశతైః స్వపాపనిధనం యచ్చాశ్వమేధైః ఫలం<br>
తత్సర్వే మణికర్ణికాస్నపనజే పుణ్యే ప్రవిష్టం భవేత్ |<br>
స్నాత్వా స్తోత్రమిదం నరః పఠతి చేత్సంసారపాథోనిధిం<br>
తీర్త్వా పల్వలవత్ప్రయాతి సదనం తేజోమయం బ్రహ్మణః || ౯ ||
<br>
</p>
    </div>
</div>
<div id="bg"></div>
</body>
</html>